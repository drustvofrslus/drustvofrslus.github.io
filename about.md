---
layout: page
title: O nas
permalink: /predstavitev/
---

Društvo Fršlus je bilo ustanovljeno z namenom povezovanja in opolnomočenja LGBTQIA+ (LGBT+) oseb v Pomurju ter ozaveščanja in informiranja o LGBT+ tematikah med LGBT+ skupnostjo in širšim prebivalstvom.  

Delovanje društva temelji na zagotavljanju varnih prostorov, kjer se lahko LGBT+ osebe srečujejo, si izmenjujejo izkušnje in razpravljajo o svojih življenjskih težavah, vključno z izzivi, kot so razkritje spolne usmerjenosti ali identitete ter diskriminacija, s katero se pogosto soočajo.  

Društvo aktivno spodbuja LGBT+ osebe na različnih področjih, kot so politika, sociala, šport, kultura, umetnost in izobraževanje, s ciljem povečanja njihove vidnosti in prisotnosti v vseh aspektih družbenega življenja. Osrednja naloga društva je prispevati k večjemu razumevanju, vidnosti in reprezentaciji LGBT+ oseb v Pomurju ter širše.  

Društvo skozi svoja izobraževanja, delavnice in predavanja prispeva k ozaveščanju LGBT+ skupnosti o njihovih pravicah, zdravju, vključevanju ter osebnem razvoju. Pomemben del društvenega poslanstva je tudi informiranje širše javnosti o LGBT+ tematikah, s ciljem zmanjševanja stigme, predsodkov in stereotipov, ki jih LGBT+ osebe pogosto doživljajo.  

Stremimo k vključevanju vseh starostnih skupin v naše projekte, pri čemer se osredotočamo predvsem na mlade LGBT+ osebe ter osebe, ki so del LGBT+ in romske skupnosti. Pomembna veja našega društva je vključevanje romske tematike, kjer si prizadevamo za dvig ozaveščenosti o izzivih, s katerimi se sooča romska skupnost, spodbujamo medkulturni dialog ter krepimo vezi med različnimi marginaliziranimi skupinami. Verjamemo, da lahko le z vključevanjem in medsebojno podporo gradimo bolj povezano in pravično družbo.  

Naše aktivnosti vključujejo delavnice, izobraževalne programe, kulturne dogodke ter prostore za odprt dialog, ki so namenjeni premagovanju predsodkov, razumevanju različnosti in opolnomočenju vseh posameznic_kov. Društvo Fršlus aktivno sodeluje s številnimi mladinskimi organizacijami, s katerimi si delimo vizijo opolnomočenja in vključevanja. Naše sodelovanje temelji na vzajemnem zaupanju, strokovni izmenjavi idej ter podpori pri izvajanju projektov, ki naslavljajo potrebe in interese mladih.  

Na mesečni ravni organiziramo raznovrstne aktivnosti ter ustaljena Druženja pod mavrico v pomurski regiji, kjer spodbujamo medsebojno spoznavanje, pogovor ter krepimo življenjske kompetence mladih. Od peke, čajank in družabnih iger do izdelovanja nakita iz kosti, risanja in astrologije – druženja vsebujejo širok nabor zanimivih tematik, ki podpirajo medsebojno komunikacijo in kreativno izražanje.  

Naše aktualne projekte in dejavnosti lahko spremljate na naših družbenih omrežjih: Instagramu, Facebooku in TikToku.


---
title: "Mavrična in romska zastava plapolali v središču Murske Sobote"
permalink: /objava/mavrina-in-romska-zastava-plapolali-v-srediu-murske-sobote/
categories: [novice, lgbtinromi]
layout: post
image: "/assets/slike/slika fršlus1.webp"
---

Piše: Marcel

Devetega in desetega maja je v središču Murske Sobote potekal festival Rikkfest – Festival romske in kvir kulture. Dva dni smo na Trgu kulture poskrbeli_e za mreženje, sodelovanje, dialoge, vidnost in uspešno izvedbo prvega tovrstnega dogodka, ki piše zgodovino. Spoznali_e smo kulturno bogastvo romske in LGBT+ kulture in ustvarili_e prostor, kjer smo, vsaj za trenutek, bili eno. Brez predsodkov, brez diskriminacije, brez sovražnega govora.

Skoraj mesec dni po dogodku smo strnili_e vtise naših prostovoljk_cev, ki so na stojnicah promovirali delo svojih društev. Vprašali_e smo jih, zakaj je izvedba tovrstnega dogodka pomembna v okolju, kjer se LGBT+ osebe soočamo z nevidnostjo in zakaj je pomembno povezovanje dveh marginaliziranih skupin. To so povedali_e:

LEGEBITRA

Sodelovanje na Rikkfestu se nam je zdelo izjemno pomembno, ker podpira grajenje skupnosti, ki temelji na solidarnosti, medsebojni podpori in razumevanju presečišč osebnih okoliščin, kot so etnična pripadnost, spolna usmerjenost, identiteta in družbeni položaj. Takšni dogodki  omogočajo decentralizacijo kulturnih in političnih praks ter odpirajo prostor za glasove, ki so pogosto potisnjeni v rob, s tem pa gradijo bolj pravično in vključujočo družbo.

DRUŠTVO KREATIVNE MLADINE

Pri nas se že od nekdaj zavzemamo za vključevanje vseh ranljivih skupin, tako da nam je v veliko veselje, da sodelujemo, predvsem zato, ker se v Prekmurju, še posebej pa v Murski Soboti, delajo prvi koraki k večji prepoznavnosti LGBT+ skupnosti. Menim, da smo na področju vključevanja romske skupnosti primer dobre prakse, je pa povezovanje obeh ciljnih skupin zanimiva kombinacija, ker predvsem v romski skupnosti s tem dogodkom razbijamo tabu teme.

DRUŠTVA PARADA PONOSA

Menim, da v tem prostoru s tem dogodkom pripevamo k vidnosti, kar je pomembno predvsem za nerazkrite LGBT+ osebe. Pomembno se mi zdi, da se s svojo kulturo znajo poistovetiti, da dobijo občutek pripadnosti ter pridobijo vse potrebne informacije, na koga se obrniti v primeru pomoči ali vprašanj. Našo vlogo v družbi je potrebno izpostaviti, saj lahko občutke sramu pri posamezniku_ci pretvorimo v občutek osvoboditve. Že samo to, da vedo, da smo tukaj, je zlata vredno.

CENTER ŠOLSKIH IN OBŠOLSKIH DEJAVNOSTI

Pri svojem delu in izven svojega delovnega časa opažam, da se vse več mladih identificira kot del LGBT+ skupnosti, tudi vse več deklet spregovori o tem. V romski skupnosti nimamo podpornih stebrov, kjer bi se mladi lahko vključevali in dobili informacije o tem, kako s tem živeti ter kako se spopadati s čustvi. Nestrpnost in napačen pristop v romski skupnosti, tudi v ožjih družinskih krogih, v mladih spodbujata občutke strahu. Rešitev vidim v sistemskih spremembah ter sodelovanju romske skupnosti z LGBT+ osebami.

MOJA MAVRICA

Festival se mi zdi zelo dragocen z vidika povezovanja romske in LGBT+ kulture ter ustvarjanja varnega prostora za obe skupnosti. Pripadnice_ki ene ali obeh skupin se pogosto srečujejo z različnimi oblikami izključevanja, diskriminacije in nevidnosti, tekom festivala pa smo uspele ustvariti prostor za krepitev vidnosti skupnosti in izmenjavo izkušenj. Pomembno je, da se takšni dogodki odvijajo tudi zunaj večjih mest. Murska Sobota, kot središče regije z močno prisotnostjo romske skupnosti in pogosto spregledanih LGBT+ oseb, je bila prava izbira za spodbujanje vključevanja, lokalnega dialoga in spoznavanja druga druge.

Utrinke iz Rikkfesta najdeš na našem Instagram profilu.
